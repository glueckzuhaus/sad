Wisteria floribunda 'Rosea'
Productinformatie
'Wisteria floribunda Rosea' ook wel bekend als Japanse roze regen, is een roze bloemige variant van de Japanse blauweregen. Deze soort groeit en bloeit op dezelfde manier als de blauweregen, maar is net even wat exclusiever! Het is een klimplant met mooie, zeer lange, hangende, roze bloemtrossen die massaal verschijnen in mei en juni. Er kan in september ook nog een nabloei plaatsvinden. Het is een snelgroeiende klimplant die een maximale hoogte van wel 10 meter kan bereiken. De bloemen hebben een kenmerkende geur die lijkt op die van druiven. Heb wel even geduld met deze prachtige klimplant; het kan wel een paar jaar duren voordat de roze regen goed tot bloei komt.
Verzorging
Om de Wisteria het mooist in vorm te houden kun je hem het beste langs een pergola, schutting of rek leiden. Zorg daarbij voor stevige steun, waaraan de takken bevestigd worden en hij naar de zon kan klimmen. Daarnaast is het belangrijk de plant regelmatig terug te snoeien tijdens de groei of in het vroege voorjaar. Snoei liefst tweemaal per jaar. Knip in het vroege voorjaar, wanneer de plant zonder blad is, alle overbodige takken weg tot zo'n drie ogen. Uit de ogen op de zijtakken zullen later namelijk de bloemen verschijnen. In de zomer wanneer de plant volop aan het groeien is dan kun je het beste de lange uitlopers in de door jou gewenste richting leiden. Wanneer je deze niet nodig hebt kun je deze het beste verwijderen. Wanneer je de Wisteria compact houdt en een zonnige standplaats geeft zal deze nog rijkelijker bloeien met heerlijk geurende bloemtrossen in het voorjaar. Bij een goede verzorging kan de roze regen zelfs honderden jaren oud worden. Oudere stammen krijgen een decoratieve, gedraaide vorm. 
De Wisteria Rosea wordt geleverd met een hoogte van 60-70 cm (gemeten inclusief pot). De pot heeft een doorsnede van 15 cm. 
